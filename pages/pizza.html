<h1>PIZZA FATTA IN CASA</h1>
<br />
<hr />

<h2>DESCRIZIONE</h2>
<p>C’è chi ama quella napoletana, bassa e dal cornicione morbido; chi preferisce quella romana, scrocchiarella e con poca crosta, e chi non rinuncerebbe mai a quella in teglia, alta e soffice. Qualunque sia la versione, la pizza è sempre buonissima. Oggi ti propongo la ricetta dell’impasto per la pizza tradizionale, che prevede 3 ore di lievitazione.</p>
<br />
<hr />

<h2>INGREDIENTI</h2>
<ul>
    <li>farina 00 - 500g</li>
    <li>acqua - 300g</li>
    <li>olio extravergine d'oliva - 40g</li>
    <li>sale fino - 8g</li>
    <li>lievito di birra fresco (disidratato 3g) - 10g</li>
</ul>
<br />
<hr />

<h2>PASSAGGI</h2>
<h3>A mano</h3>
<ol>
    <li>Per preparare l’impasto della tua pizza inizia sbriciolando in una ciotola il lievito di birra fresco. Aggiungi lentamente un filo d’acqua e intanto mescola il composto; lascia riposare per qualche minuto.</li>
    <li>In una caraffa versa l’acqua rimanente, sciogli al suo interno il sale e unisci l’olio.</li>
    <li>In una ciotola metti la farina e il lievito; versa all’interno la caraffa con i liquidi. Comincia ad amalgamare il tutto a mano.</li>
    <li>Ribalta il composto ottenuto su un piano di lavoro oliato, in questo modo l’impasto non si rischierà di appiccicarsi e non sarà necessario aggiungere ulteriore farina. Metti un po’ di olio sulle mani e inizia ad impastare partendo dai lembi esterni: prendili e piegali verso il centro.</li>
    <li>Ripeti più volte questo procedimento facendo ruotare la pasta. Forma una palla liscia, senza grumi e posizionala all’interno di una ciotola capiente leggermente unta d’olio. Copri la ciotola con un foglio di pellicola trasparente o con un canovaccio e lascia lievitare l’impasto per almeno tre ore ad una temperatura di 30/32 gradi.</li>
    <li>Per una lievitazione ottimale fai attenzione a non far prendere aria all’impasto e assicurati che la temperatura dell’ambiente non superi i 40 gradi, altrimenti il lievito potrebbe alterarsi.</li>
    <li>Una volta che l’impasto sarà triplicato in volume, potrai stenderlo. Aggiungi il pomodoro, la mozzarella e i condimenti che preferisci per preparare la tua pizza, altrimenti cospargi di olio e servi una semplice e fragrante focaccia!</li>
</ol>

<h3>Con la planetaria</h3>
<ol>
    <li>Nella ciotola di una planetaria munita di gancio metti la farina e il lievito, quindi aziona la macchina a media velocità. Versa a filo i liquidi e attendi che l’impasto si incordi, vale a dire che si attorcigli attorno al gancio staccandosi completamente dalle pareti della tazza.</li>
    <li>Una volta che il composto sarà compatto procedi allo stesso modo della preparazione manuale. Ribalta quindi l’impasto su un piano di lavoro oliato, lavoralo energicamente e trasportalo in una ciotola per farlo lievitare.</li>
</ol>
<br />
<hr />